LIBER OCTAVUS

Tela Latinorum, septenosque orbibus orbes
Impediunt. Alii ventosis follibus auras

45⁰ Accipiunt redduntque; alii stridentia tingunt
Aera lacu. Gemit impositis incudibus antrum.
Illi inter sese multa vi bracchia tollunt
In numerum, versantque tenaci forcipe massam.

Haec pater Aeoliis properat dum Lemnius oris,
455 Euandrum ex humili tecto lux suscitat alma ’
Et matutini volucrum sub culmine cantus.
Consurgit senior, tunicaque inducitur artus,
Et Tyrrhena pedum circumdat vincula plantis;
Tum lateri atque umeris Tegeaeum subligat ensem,
460 Demissa ab laeva pantherae terga retorquens.
Nec non et gemini custodes limine ab alto
Praecedunt gressumque canes comitantur erilem.
Hospitis Aeneae sedem et secreta petebat,
Sermonum memor et promissi muneris, heros
4⁶5 Nec minus Aeneas se matutinus agebat.
Filius huic Pallas, illi comes ibat Achates
Congressi iungunt dextras, mediisque residunt
Aedibus, et licito tandem sermone fruuntur.
Rex prior haec:
47⁰ “Maxime Teucrorum ductor, quo sospite numquam
Res equidem Troiae victas aut regna fatebor,
Nobis ad belli auxilium pro nomine tanto
Exiguae vires: hinc Tusco claudimur amni,
Hinc Rutulus premit, et murum circumsonat armis.
475 Sed tibi ego ingentes populos opulentaque regnis
iungere castra paro, quam fors inopina salutem
Ostentat. Fatis huc te poscentibus adfers.
Haud procul hinc saxo incolitur lundata vetusto
Urbis Agyllinae sedes, ubi Lydia quondam

 

